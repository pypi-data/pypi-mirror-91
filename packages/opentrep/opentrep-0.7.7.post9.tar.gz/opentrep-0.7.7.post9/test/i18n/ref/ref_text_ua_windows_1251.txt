Що таке Юнікод?

Юнікод надає унікальний код для кожного символу,
якою б не була платформа,
якою б не була програма,
якою б не була мова.

За своєю суттю комп'ютери оперують самими лише числами. Вони
зберігають букви та інші символи як числа, поставивши у відповідність
кожній з них певний номер. До винаходу Юнікода існували сотні різних
систем кодування для присвоєння таких номерів. Жодна окрема система
кодування не могла містити достатньої кількості символів — так, лише
Європейський Союз потребував кількох різних систем для кодування мов
своїх країн. Та й навіть для однієї мови, як, приміром, англійська, не
було жодної системи кодування, достатньої для всіх букв, знаків
пунктуації, та загальновживаних технічних символів.

Більше того, усі ці системи кодування ще й конфліктують поміж
собою. Так, дві різні системи кодування можуть використовувати один і
той самий номер для різних символів, або використовувати різні номери
для одного й того самого символу. Будь-який комп'ютер, а насамперед
сервер, має підтримувати різні кодування, але й при цьому будь-яка
передача даних між різними системами кодування або платформами
призводить до загрози спотворення інформації.  Юнікод змінює це все!

Юнікод надає унікальний номер для кожного символу, якою б не була
платформа, якою б не була програма, та якою б не була мова. Стандарт
Юнікод було прийнято такими лідерами індустрії як Apple, HP, IBM,
JustSystems, Microsoft, Oracle, SAP, Sun, Sybase, Unisys та багатьма
іншими. Юнікод є офіційною реалізацією ISO/IEC 10646 і його
використання вимагають такі сучасні стандарти, як XML, Java,
ECMAScript (JavaScript), LDAP, CORBA 3.0, WML, та ін. Юнікод
підтримується багатьма операційними системами, всіма сучасними
браузерами та багатьма іншими продуктами. Розповсюдження стандарту
Юнікод та програм, що його підтримують, є однією з найважливіших
тенденцій сучасних програмних технологій.

Використання Юнікода в клієнт-серверних і багаторівневих програмах та
на веб-сайтах дозволяє суттєво заощадити порівняно з уживанням
застарілих систем кодування. Юнікод надає можливість окремому
програмному продуктові або веб-сайту бути використаним на багатьох
платформах, багатьма мовами, та у багатьох країнах світу без жодних
доробок. Він також дозволяє передавати дані між багатьма різними
системами без ризику спотворення інформації.  Про Консорціум Юнікод

Консорціум Юнікод є неприбутковою організацією, заснованою задля
розробки, розвитку та розповсюдження стандарту Юнікод, що визначає
кодування тексту в сучасних програмних продуктах та
стандартах. Членами консорціуму є широке коло корпорацій та
організацій, що спеціалізуються у галузі комп'ютерів та обробки
інформації. Фінансово консорціум підтримується виключно за рахунок
членських внесків. Членство в Консорціумі Юнікод є відкритим для
організацій та приватних осіб з усього світу — для будь-кого, хто
підтримує стандарт Юнікод та бажає допомогти у його розвитку та
впровадженні.

Докладнішу інформацію дивіться у словнику, технічному вступі та
корисних ресурсах.

Ukrainian translation by Oleksii Ostrovski
